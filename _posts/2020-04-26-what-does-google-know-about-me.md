---
date: 2020-04-26 09:35:54
layout: post
title: گوگل از من چه میداند؟
subtitle: گوگل دیگر یک شرکت جست‌وجوی اینترنتی نیست بلکه یک شرکت ردیابی اطلاعات است.
description: >-
    در 75 درصد از یک میلیون وب‌سایت برتر اینترنت ردیاب‌های گوگل یافت شده‌اند. این بدان معناست که آن‌ها سعی دارند اطلاعات شما را تقریباً در همه جای اینترنت ردگیری کنند و کل تاریخچه‌ی بازدیدهای شما را تصاحب کنند.
image: >-
    https://spreadprivacy.com/content/images/2018/09/tracking-in-incognito_cropped_256-1.png
optimized_image: >-
    https://spreadprivacy.com/content/images/2018/09/tracking-in-incognito_cropped_256-1.png
category: حریم خصوصی
tags:
    - privacy
    - google
    - duckduckgo
author: raminzare
paginate: true
---

آیا می‌دانستید که گوگل برخلاف موتور جست‌وجوی [DuckDuckGo](https://www.duckduckgo.com)  تاریخچه‌ی جست‌وجوی شما را [تا ابد نگه می‌دارد](https://myactivity.google.com/myactivity)؟ به‌عبارت‌دیگر آن‌ها تمام جست‌وجوهایی که تاکنون در گوگل انجام داده‌اید را می‌دانند. این مسئله تا همین‌جا هم بسیار ترسناک است اما این تازه بخش بسیار کوچکی از حجم عظیم داده‌هایی است که آن‌ها سعی دارند درباره‌ی افراد جمع‌آوری کنند.

چیزی که بسیاری مردم نمی‌دانند این است که حتی اگر مستقیماً از محصولات گوگل استفاده نکنید باز هم آن‌ها تلاش می‌کنند تا جایی که می‌توانند اطلاعات شما را ردیابی کنند. در 75 درصد از یک میلیون وب‌سایت برتر اینترنت ردیاب‌های گوگل یافت شده‌اند. این بدان معناست که آن‌ها سعی دارند اطلاعات شما را تقریباً در همه جای اینترنت ردگیری کنند و کل تاریخچه‌ی بازدیدهای شما را تصاحب کنند.

همچنین اکثر مردم نمی‌دانند که اکثر تبلیغاتی که در جای‌جای اینترنت و درون اپلیکیشن‌ها می‌بینند توسط گوگل در آنجا قرار داده شده است؛ تبلیغاتی که همه جا شما را دنبال می‌کنند به خاطر دارید؟ بله، آن‌ها هم کار گوگل هستند. گوگل دیگر صرفاً یک شرکت جست‌وجوی اینترنتی نیست؛ بلکه به یک شرکت ردیابی اطلاعات تبدیل شده است. آن‌ها تا جایی که می‌توانند برای این تبلیغات آزاردهنده و مداخله‌آمیز اطلاعات کاربران را هدف‌ شناسایی قرار می‌دهند؛ آن‌ها اطلاعات شما را هر بار که این تبلیغات را می‌بینید، جایی که آن‌ها را دیده‌اید و همین‌طور کلیک کردن شما روی آن‌ها و ... را ثبت و ضبط می‌کنند.
اما این همه‌ی ماجرا نیست...

## اگر از محصولات گوگل استفاده کنید

اگر از محصولات گوگل استفاده کنید آن‌ها حتی بیش از این تلاش می‌کنند که اطلاعات شما را ره‌گیری کنند. گوگل علاوه بر ردگیری تمام چیزهایی که تاکنون در موتور جست‌وجوی این شرکت جست‌وجو کرده‌اید، تمامی ویدئوهایی که در یوتیوب تماشا کرده‌اید را هم ثبت می‌کند. خیلی از مردم حتی نمی‌دانند که گوگل صاحب یوتیوب است؛ اما الآن دیگر می‌دانید.
اگر از سیستم‌عامل اندروید استفاده می‌کنید (بله گوگل صاحب آن نیز هست) آنگاه گوگل این موارد را هم معمولاً ردیابی می‌کند:

- تمامی مکان‌هایی که در آنجا بوده‌اید (به‌وسیله‌ی خدمات مکانی گوگل روی گوشی)
- دفعات استفاده از اپلیکیشن‌ها، زمان استفاده از آن‌ها، مکان استفاده از آن‌ها و اینکه از این اپلیکیشن‌ها برای تعامل با چه کسانی استفاده می‌کنید. (این کار بر اساس هر معیاری که در نظر بگیرید زیاده‌روی است)
- تمام پیام‌های متنی شما؛ این پیام‌ها در سیستم‌عامل اندروید برخلاف سیستم‌عامل iOS به‌طور پیشفرض رمزنگاری نشده‌اند.
- عکس‌های شما (حتی در برخی موارد عکس‌هایی که پاک کرده‌اید)

اگر از جیمیل استفاده می‌کنید آن‌ها طبیعتاً تمام ایمیل‌های شما را هم دارند. اگر از تقویم گوگل استفاده می‌کنید تمام برنامه‌های شما را می‌دانند. چنین الگویی را می‌توان در اینجا انتظار داشت: در تمامی محصولات گوگل (هنگ اوت، موزیک، درایو و غیره) سطحی از ردیابی اطلاعات را باید متصور بود؛ به عبارت دقیق‌تر آن‌ها تقریباً هر چه را که بتوانند ردگیری می‌کنند.

ضمناً اگر از دستگاه گوگل هوم استفاده می‌کنید آن‌ها فهرستی از تمامی دستوراتی که شما یا فرد دیگری به این دستگاه داده است را به‌طور زنده ثبت می‌کنند. بله درست شنیدید (...یا شاید هم شنیده‌اند!) تمام این اطلاعات ثبت شده را می‌توانید در صفحه ی فعالیت هایتان در حساب کاربری گوگل مشاهده کنید.

اساساً اگر به آن‌ها اجازه دهید تقریباً تمام کارهایی که در فضای اینترنت انجام می‌دهید را ردگیری می‌کنند. در حقیقت با توجه به سابقه‌ی قبلی گوگل، اگر از آن‌ها بخواهید که دیگر برخی اطلاعاتتان مثلاً تاریخچه‌ی مکانی را ردگیری نکنند آن‌ها به خواسته‌ی شما توجهی نخواهند کرد.

## محصول خود شما هستید

اصلاً چرا گوگل تمام اطلاعات شما را می‌خواهد؟ پاسخ ساده است: همان‌طور که گفته شد گوگل دیگر یک شرکت جست‌وجوی اینترنتی نیست بلکه یک شرکت ردیابی اطلاعات است.
تمام این نقاط جمع‌آوری داده به گوگل کمک می‌کنند تا نمایه‌ی بسیار کاملی از شما ایجاد کنند. آن‌ها با نظارت دقیق روی تمام کارهایی که انجام می‌دهید حداقل در برخی زمینه‌ها شما را به نوعی بهتر از خودتان می‌شناسند.
گوگل از نمایه‌ی شخصی شما برای فروش تبلیغات استفاده می‌کند؛ نه‌فقط تبلیغات موجود در موتور جست‌وجوی این شرکت بلکه تبلیغات در بیش از سه میلیون وب‌سایت و اپلیکیشن مختلف. هر بار که یکی از این وب‌سایت‌ها یا اپلیکیشن‌ها را باز می‌کنید گوگل شما را با تبلیغات کاملاً هدفمند تعقیب می‌کند.

این حرکت کاملاً سوءاستفاده‌گرانه است. با دادن مجوز جمع‌آوری اطلاعاتتان به گوگل در واقع دارید به صدها هزار تبلیغ‌کننده 
اجازه‌ می‌دهید که برای نمایش تبلیغات بر مبنای داده‌های حساس شخصی‌تان رقابت کنند. همه‌ی طرف‌های درگیر به‌جز شما از اطلاعاتتان سود می‌برند. در حقیقت محصول اصلی شما هستید.

اما هیچ الزامی وجود ندارد که اوضاع بدین شکل باشد. برای یک شرکت مبتنی بر وب کاملاً شدنی است که بدون تبدیل شما به محصول همچنان سودآور باشد. DuckDuckGo از سال 2014 بدون ذره‌ای ذخیره‌سازی یا به اشتراک گذاشتن اطلاعات شخصی افراد توانسته‌ایم سودآور باشیم. می‌توانید از [اینجا](https://spreadprivacy.com/duckduckgo-revenue-model/) درباره‌ی مدل کسب‌وکار DuckDuckGo مطالب بیشتری بخوانید.

## توهم «نداشتن چیزی برای پنهان کردن»

برخی افراد این‌طور استدلال می‌کنند که «چیزی برای پنهان کردن ندارند»؛ بنابراین از حجم اطلاعاتی که گوگل از آن‌ها جمع‌آوری و ثبت می‌کند هیچ نگرانی به خرج نمی‌دهند. این استدلال از جهات متعددی از پایه و اساس اشتباه است.
همه‌ی افراد اطلاعاتی دارند که می‌خواهند محرمانه باقی بمانند: وقتی به دستشویی می‌روید در را پشت سر خود نمی‌بندید؟ حفظ حریم خصوصی به معنی این است که روی اطلاعات شخصیتان کنترل داشته باشید. شما نمی‌خواهید که این اطلاعات دست کسی بیفتند؛ همچنین قطعاً نمی‌خواهید که افرادی بدون رضایت یا دخالت شما از آن بهره‌برداری کنند.
افزون‌براین، حفظ حریم خصوصی برای مبادی دموکراتیک نظیر رأی دادن یا برخی موقعیت‌های روزانه همچون انجام تراکنش‌های مالی یا دریافت خدمات درمانی بسیار حیاتی است و غیاب آن خسارات قابل‌توجهی به بار خواهد آورد.

نبود حریم شخصی در سطح فردی می‌تواند شما را در یک «حباب فیلتر» قرار دهد، باعث سوءاستفاده‌ی تبلیغات کنندگان از شما شده و یا به تبعیض، کلاه‌برداری یا سرقت هویت منتهی شود. این مسئله در سطح اجتماعی می‌تواند به عمیق‌تر شدن دوقطبی‌ها و فریبکاری اجتماعی منجر شود؛ این چیزی است که متأسفانه در سال‌های اخیر شاهد چند برابر شدن آن بوده‌ایم.

## می‌توانید بدون گوگل زندگی کنید

اساساً گوگل سعی دارد اطلاعات را بیش‌ازحد ردگیری کند. این کار آزاردهنده است و حقیقتاً از میزان اطلاعاتی که یک شرکت مجاز است تا از افراد داشته باشد بسیار بیشتر است.
خوشبختانه راه‌های خوب زیادی برای کاهش ردپای گوگلی شما یا حتی به صفر رساندن آن وجود دارد. اگر آمادگی زندگی کردن بدون گوگل را دارید پیشنهادهایی برای سرویس‌های جایگزین محصولات آن‌ها برای شما وجود دارد. همچنین می‌توانیم دستورالعمل‌های برای خالی کردن تاریخچه‌ی جست‌وجویتان در گوگل ارائه داد. ممکن است احساس کنید که در دنیای گوگل گیر افتاده‌اید اما باید بدانید که رهایی از آن امکان‌پذیر است.

برای شروع، تغییر موتور جست‌وجو برای تمام جست‌وجوها امر بسیار پراهمیتی است. بالاخره شما شخصی‌ترین سؤالاتتان را در موتور جست‌وجوی خود وارد می‌کنید؛ در کمترین حالت نباید این‌گونه سؤالات محرمانه بمانند؟ اگر به اپلیکیشن و افزونه‌ی DuckDuckGo مهاجرت کنید نه‌تنها جست‌وجوهای خود را به نحوی کاملاً ناشناس انجام می‌دهید بلکه در وبگردی‌هایتان نیز شایع‌ترین و تهاجمی‌ترین ردیاب‌های گوگل را بلوکه می‌کنید.

اگر با DuckDuckGo آشنا نیستید باید بگوییم که آن یک شرکت اینترنتی حافظ حریم خصوصی است که بدون هیچ‌گونه دادوستد خاصی شما را قادر به کنترل اطلاعات شخصی‌تان در فضای مجازی می‌کنید.  در آدرس  [DuckDuckGo.com](https://www.duckduckgo.com) یک موتور جست‌وجوی جایگزین گوگل را اداره میکنند و برای محافظت از شما در برابر گوگل، فیس‌بوک و سایر شرکت‌های ردیابی کننده‌ی اطلاعات در اینترنت یک اپلیکیشن موبایل و افزونه ای برای مرورگر رایانه ارائه میدهند.

------------
منبع :‌ [https://spreadprivacy.com/what-does-google-know-about-me](https://spreadprivacy.com/what-does-google-know-about-me/ "https://spreadprivacy.com/what-does-google-know-about-me/")
