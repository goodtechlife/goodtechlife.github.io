---
date: 2020-05-07 22:24:23
layout: post
title: بزرگ‌ترین شبکه‌های ردیاب کدام هستند؟
subtitle: بزرگ‌ترین شبکه‌های ردیاب کدام هستند و برای مقابله با آن‌ها چه‌کار می‌توانم انجام دهم؟
description: >-
    بسیاری مردم تصور می‌کنند که کسب‌وکار گوگل تنها به اداره‌ی یک موتور جست‌وجو محدود می‌شود و فیس‌بوک تنها یک شبکه‌ی اجتماعی است؛ اما در حقیقت گوگل و فیس‌بوک بزرگ‌ترین شبکه‌های تبلیغاتی موجود در اینترنت را هم مدیریت می‌کنند. 
image: https://spreadprivacy.com/content/images/2019/05/Data-Tracking.jpg
optimized_image: https://spreadprivacy.com/content/images/2019/05/Data-Tracking.jpg
category:  حریم خصوصی
tags:
    - privacy
    - google
    - duckduckgo
author: raminzare
paginate: true
---

وقتی از وب‌سایتی بازدید می‌کنید طبیعتاً این وب‌سایت نیز شما را می‌بیند؛ اما ردیاب‌های ثالثی که درون کدهای این وب‌سایت جاسازی شده‌اند نیز شما را رصد می‌کنند. شاید برایتان غافلگیرکننده باشد اما بخش عمده‌ای از وب‌سایت‌ها از این دست ردیاب‌های ثالث استفاده می‌کنند. وب‌سایت‌ها به دلایل مختلفی از قبیل تبلیغات، ابزارهای تحلیلی یا شبکه‌های اجتماعی این ردیاب‌ها را به‌کارگیری می‌کنند.

![Trackers Blocked](https://spreadprivacy.com/content/images/2019/05/CVS-Trackers-Blocked.png)

 هر یک از این ردیاب‌ها بخشی از اطلاعات شخصی شما را نزد شرکت به‌کارگیرنده‌ی آن افشا می‌کنند. علاوه‌ بر اين‌ وقتی یک ردیاب خاص در تعداد زیادی از وب‌سایت‌های جهان وجود داشته باشد شرکت مسئول آن می‌تواند با ترکیب داده‌هایی که هر ردیاب در هر سایت جمع‌آوری می‌کند به مجموعه‌ای عظیم از داده‌ها برسد. این ردیاب‌ها و شرکت‌های پشت آن‌ها با به دست آوردن این حجم بالا از داده‌ها از تعداد زیادی سایت می‌توانند نمایه‌های مفصلی از افراد تهیه کنند. این نمایه‌ها می‌توانند شامل تاریخچه‌ی وب گردی، موقعیت‌ها، جست‌وجوها و سابقه‌ی خرید باشند. این نمایه‌ها سپس برای هر چیزی می‌توانند استفاده شوند؛ از جمله دنبال کردن شما در سرتاسر اینترنت با تبلیغات آزاردهنده.

خب حالا سه شرکتی که گسترده‌ترین شبکه از ردیاب‌ها را دارند کدام هستند؟ پروژه‌ی گروه WebTAP دانشگاه پرینستون در زمینه‌ی حریم خصوصی یک میلیون سایت برتر اینترنت را بررسی کرده و به این نتیجه رسیده است:

![](https://spreadprivacy.com/content/images/2019/05/Tracker-networks.png)

1. گوگل با داشتن 75 درصد ردیاب‌ها در یک میلیون سایت برتر اینترنت با اختلاف در جایگاه نخست قرار دارد.
2. فیس‌بوک با 25 درصد در جای دوم قرار دارد.
3. توئیتر با 10 درصد رده‌ی سوم را تصاحب کرده است.

بسیاری مردم تصور می‌کنند که کسب‌وکار گوگل تنها به اداره‌ی یک موتور جست‌وجو محدود می‌شود و فیس‌بوک تنها یک شبکه‌ی اجتماعی است؛ اما در حقیقت گوگل و فیس‌بوک بزرگ‌ترین شبکه‌های تبلیغاتی موجود در اینترنت را هم مدیریت می‌کنند. میلیون‌ها سایت از این شبکه‌ها برای نمایش تبلیغات استفاده می‌کنند.

افزون‌براین، گوگل بزرگ‌ترین شبکه‌ی تحلیلی را با نام گوگل آنالیتیکس اداره می‌کند. فیس‌بوک نیز سایت‌ها را به جاسازی کردن کدهای ردیاب اضافه‌ای مربوط به فیس‌بوک تشویق می‌کند و بدین ترتیب داده‌های جزئی‌تری از کاربران را به سیستم نمایه‌های تبلیغات خود (فیس‌بوک آدینسز) اضافه می‌کند. سایت‌ها همچنین ردیاب‌های ویژه‌ی ورود با حساب کاربری گوگل، فیس‌بوک و توئیتر را برای به اشتراک‌گذاری محتوا در خود جای می‌دهند؛ این شرکت‌ها می‌توانند از اطلاعات به‌دست‌آمده از این ردیاب‌ها برای تبلیغات کاملاً هدفمند روی پلتفرم‌ها و شبکه‌های تبلیغاتی خود استفاده کنند.

این ردیابی و هدف‌گذاری نه‌تنها بشدت آزاردهنده است بلکه حتی می‌تواند نتایج ناخواسته‌ای نیز به بار آورد. به‌عنوان‌مثال یک بازیگر بد می‌تواند با به‌کارگیری از این سیستم‌های تبلیغات هدفمند برای تأثیرگذاری روی تفکرات افراد یا سوءاستفاده از آن‌ها اقدام کند (مثلاً برای تأثیرگذاری روی تحرکات سیاسی) و یا افراد را به‌طور تبعیض‌آمیزی به چندین گروه تقسیم کند (مثلاً محدود کردن تبلیغات مربوط کار یا مسکن).

بدتر از همه اینکه این شرکت‌ها می‌توانند تمام این نمایه‌ها و داده‌های ردیابی شده را تا ابد نگه دارند و آن‌ها را با سایر داده‌هایی که از دلال‌های داده می‌خرند (مثل داده‌های خرید از خرده‌فروشی‌ها، اشتراک مجلات، اسناد تلفن و غیره) ادغام کنند تا بدین ترتیب نمایه‌های شخصی هر فرد را گسترده‌تر سازند. آژانس‌های دولتی، پلیس یا هر نهاد دیگری می‌تواند فیس‌بوک و گوگل را ملزم به برملا کردن این نمایه‌های به‌شدت افشاگرانه از شما، دوستان یا خانواده‌ی شما کنند.

### آیا می‌توانم خودم را از این شبکه‌های ردیابی محافظت کنم؟

با اینکه راهکار آسان یا مؤثری برای عدم شرکت در بسیاری از شبکه‌های ردیاب وجود ندارد اما به‌سادگی می‌توانید با یک ابزار بسیاری از ردیاب‌های ثالث را حین وبگردی مسدود کنید. استفاده از چنین ابزاری نه‌تنها به حفظ حریم خصوصی شما کمک می‌کند بلکه وب گردی شما را سرعت بخشیده و مصرف داده را کاهش می‌دهد؛ زیرا با مسدود کردن ردیاب‌های ثالث دیگر وقت و داده‌ای برای بارگذاری آن‌ها هدر نخواهد رفت.
شرکت [DuckDuckGo](https://www.duckduckgo.com)، یکی از این ابزارها را با عنوان «ابزارهای ضروری DuckDuckGo برای حفظ حریم خصوصی» ارائه می‌دهد. این ابزار نه‌تنها ردیاب‌های ثالث را مسدود می‌کند بلکه آن‌ها را دسته‌بندی می‌کند تا متوجه شوید که کدام شرکت‌ها بیش از همه سعی در ردگیری اطلاعات شما دارند؛ بنابراین در عوض نمایش تعداد کل ردیاب‌های یافت شده و مسدود شده در یک سایت می‌توانید ببینید که دقیقاً کدام شبکه‌های ردیابی (و شرکت‌های مسئول آن‌ها) با استفاده از این ابزار مسدود شده است.

![](https://spreadprivacy.com/content/images/2019/05/Global-Stats_Trackers-Over-Time.jpeg)

این ابزار علاوه بر مسدود کردن ردیاب‌ها شامل این امکانات نیز می‌شود: موتور جست‌وجوی که اطلاعات کاربر را کاملاً محرمانه نگه می‌دارد، رمزگذاری هوشمندانه‌تر، هدایت شما به وب‌سایت‌های رمزنگاری‌شده (HTTPS) در صورت امکان، نمایش سطح حریم خصوصی که آشکار می‌کند اطلاعات شما تا چه حد محافظت شده هستند.

می‌توانید ابزار Privacy Essentials را برای کامپیوتر شخصی یا لپ‌تاپ خود به شکل یک افزونه برای مرورگرهای [فایرفاکس](https://addons.mozilla.org/en-US/firefox/addon/duckduckgo-for-firefox/) یا [کروم](https://chrome.google.com/webstore/detail/duckduckgo-privacy-essent/bkdgflcldnnnapblkhphbgpggdiikppg) دریافت کنید. برای موبایل نیز می‌توانید این ابزار با به شکل یک [اپلیکیشن مرورگر کامل](https://duckduckgo.com/app) برای هر دو سیستم‌عامل اندروید و iOS با امکانات اضافه‌ای برای حفظ حریم شخصی شامل امکان حذف تمامی داده‌های وبگردی دریافت کنید.

### آیا شبکه های ردیاب صرفا برای تبلیغات هستند؟

خیر. با اینکه بسیاری از شبکه های ردیاب برای تبلیغات هستند، بعضی از آنها شما را برای اهداف دیگری نیز دنبال میکنند، مثل تحلیل داده ها و شبکه های اجتماعی.

اما DuckDuckGo یک ابزار ضد تبلیغ نیست، ابزار بلاک کننده تبلیغ هم نیست. یک ابزار بلاک کننده ردیاب های ثالث است. این تفاوت مهمی است برای اینکه خیلی از وب سایت ها برای رایگان ماندن مبتنی بر تبلیغات هستند. DuckDuckGo خودش یکی از  آنهاست. در واقع عمده هزینه های آن از راه تبلیغات تأمین میشود اما به یک روش متفاوت و غیر ترسناک.

تبلیغات آن بر اساس کلید واژه هایی که شما تایپ میکنید، کار میکند، بدون دانستن اینکه شما که هستید. به طور مثال، اگر شما تایپ کنید «اتوموبیل» شما تبلیغاتی در باره اتومبیل ها خواهید دید. این روش خیلی متفاوت تر از راههایی است که شبکه های ردیاب انجام میدهند که قبلاً توضیح داده شد. روشهایی که به آن تبلیغات رفتاری میگویند که بر اساس اطلاعات جمع آوری شده از اشخاص است.

------------
منبع :‌ [https://spreadprivacy.com/biggest-tracker-networks/](https://spreadprivacy.com/biggest-tracker-networks)
